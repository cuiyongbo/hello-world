********
黛玉葬花
********

葬花詞

[清] 曹雪芹

花謝花飛花滿天, 紅消香斷有誰憐?

游絲軟系飄春榭, 落絮輕沾撲繡簾.

閨中女兒惜春暮, 愁緒滿懷無釋處.

手把花鋤出繡簾, 忍踏落花來復去.

柳絲榆莢自芳菲, 不管桃飄與李飛.

桃李明年能再發, 明年閨中知有誰?

三月香巢已壘成, 梁間燕子太無情!

明年花發雖可啄, 卻不道人去梁空巢也傾.

一年三百六十日, 風刀霜劍嚴相逼;

明媚鮮妍能幾時, 一朝漂泊難尋覓.

花開易見落難尋, 階前愁煞葬花人.

獨倚花鋤淚暗灑, 灑上空枝見血痕.

杜鵑無語正黃昏, 荷鋤歸去掩重門;

青燈照壁人初睡, 冷雨敲窗被未溫.

怪奴底事倍傷神? 半為憐春半惱春.

憐春忽至惱忽去, 至又無言去未聞.

昨宵庭外悲歌發, 知是花魂與鳥魂?

花魂鳥魂總難留, 鳥自無言花自羞.

愿儂肋下生雙翼, 隨花飛到天盡頭.

天盡頭, 何處有香丘?

未若錦囊收艷骨, 一抔淨土掩風流.

質本潔來還潔去, 強於污淖陷渠溝.

爾今死去儂收葬, 未卜儂身何日喪?

儂今葬花人笑癡, 他年葬儂知是誰?

試看春殘花尽落, 便是紅顏老死時.

一朝春盡紅顏老, 花落人亡兩不知.

