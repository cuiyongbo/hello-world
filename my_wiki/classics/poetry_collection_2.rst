***********
诗词曲赋 续
***********

.. code-block:: none

    野望
    [隋末] 王绩

    东皋薄暮望，徙倚欲何依？
    树树皆秋色，山山唯落晖。
    牧人驱犊返，猎马带禽归。
    相顾无相识，长歌怀采薇。

    山居秋暝 · 王维

    空山新雨后，天气晚来秋。
    明月松间照，清泉石上流。
    竹喧归浣女，莲动下渔舟。
    随意春芳歇，王孙自可留。

    登高 · 杜甫

    风急天高猿啸哀，渚清沙白鸟飞回。
    无边落木萧萧下，不尽长江滚滚来。
    万里悲秋常作客，百年多病独登台。
    艰难苦恨繁霜鬓，潦倒新停浊酒杯。

.. code-block:: none

    清平乐 · 村居 - 辛弃疾

    茅檐低小，溪上青青草。醉里吴音相媚好，白发谁家翁媪？
    大儿锄豆溪东，中儿正织鸡笼。最喜小儿亡赖，溪头卧剥莲蓬。

    西江月 · 夜行黄沙道中 - 辛弃疾

    明月别枝惊鹊，清风半夜鸣蝉。稻花香里说丰年，听取蛙声一片。
    七八个星天外，两三点雨山前。旧时茅店社林边，路转溪头忽见。

    青玉案 · 元夕 - 辛弃疾

    东风夜放花千树，更吹落、星如雨，宝马雕车香满路。凤箫声动，玉壶光转，一夜鱼龙舞。
    蛾儿雪柳黄金缕，笑语盈盈暗香去。众里寻他千百度，蓦然回首，那人却在，灯火阑珊处。

    破阵子 · 为陈同甫赋壮词以寄之 - 辛弃疾

    醉里挑灯看剑，梦回吹角连营。
    八百里分麾下炙，五十弦翻塞外声，沙场秋点兵。
    马作的卢飞快，弓如霹雳弦惊。
    了却君王天下事，赢得生前身后名。可怜白发生！

    小重山 · 闭幕霞绡一缕红
    [南宋] 陈亮

    闭幕霞绡一缕红，槐枝啼宿鸟，冷烟浓。
    小楼愁倚画栏东，黄昏月，一笛碧云风。
    往事已成空，梦魂飞不到，楚王宫。
    翠绡和泪暗偷封。江南阔，无处觅征鸿。

.. code-block:: none

    大林寺桃花 · 白居易

    人间四月芳菲尽，山寺桃花始盛开。
    长恨春归无觅处，不知转入此中来。

    春夜喜雨 · 杜甫
    
    好雨知时节，当春乃发生。
    随风潜入夜，润物细无声。
    野径云俱黑，江船火独明。
    晓看红湿处，花重锦官城。

    虞美人 · 李煜

    春花秋月何时了？往事知多少。小楼昨夜又东风，故国不堪回首，月明中。
    雕栏玉砌应犹在，只是朱颜改。问君能有几多愁？恰似一江春水向东流。

    浪淘沙 · 李煜

    帘外雨潺潺，春意阑珊。罗衾不耐五更寒。梦里不知身是客，一晌贪欢。
    独自莫凭栏，无限江山，别时容易见时难。流水落花春去也，天上人间。

    春晓 · 孟浩然

    春眠不觉晓，处处闻啼鸟。
    夜来风雨声，花落知多少。

.. code-block:: none

    玉楼春
    [北宋] 宋祁

    东风渐觉春光好，彀皱波纹迎客棹。绿杨烟外晓寒轻，红杏枝头春意闹。
    浮生长恨欢娱少，肯爱千金轻一笑。为君持酒劝斜阳，且向花间留晚照。

    蝶恋花· 晏殊

    槛菊愁烟兰泣露，罗幕轻寒，燕子双飞去。明月不谙离愁苦，斜光到晓穿朱户。
    昨夜西风凋碧树，独上高楼，望尽天涯路。欲寄彩笺兼尺素，山长水阔知何处。

    浣溪沙 · 晏殊

    一曲新词酒一杯，去年天气旧亭台。夕阳西下几时回？
    无可奈何花落去，似曾相识燕归来。小园香径独徘徊。

    鹊踏枝
    [五代] 冯延巳

    几日行云何处去？忘却归来，不道春将暮。百草千花寒食路，香车系在谁家路？
    泪眼倚楼频独语：双燕来时，陌上相逢否？撩乱春愁如柳絮，悠悠梦里无寻处。

    醉花间
    [五代] 冯延巳

    晴雪小园春未到，池边梅自早。高树鹊衔巢，斜月明寒草。
    山川风景好，自古金陵道。少年看却老。相逢莫厌醉金杯，别离多，欢会少。

    唐多令
    [宋] 刘过

    芦叶满汀洲，寒沙带浅流，二十年重过南楼。
    柳下系船犹未稳，能几日，又中秋。
    黄鹤断矶头，故人今在否？旧江山浑是新愁。
    欲买桂花同载酒，终不似，少年游。

    蝶恋花 · 柳永

    伫倚危楼风细细，望极离愁，黯黯生天际。草色烟光残照里，无言谁会凭阑意。
    拟把疏狂图一醉，对酒当歌，强乐还无味。衣带渐宽终不悔，为伊消得人憔悴。

    玉楼春 · 欧阳修

    樽前拟把归期说，未语春容先惨咽。人生自是有情痴，此恨不关风与月。
    离歌且莫翻新阕，一曲能教肠寸结。直须看尽洛城花，始共春风容易别。

    浣溪沙 · 欧阳修

    堤上游人逐画船，拍堤春水四垂天，绿杨楼外出秋千。
    白发带花君莫笑，六幺催拍盏频传，人生何处似樽前。

    送孟浩然之广陵 · 李白

    故人西辞黄鹤楼，烟花三月下扬州。
    孤帆远影碧空尽，唯见长江天际流。
