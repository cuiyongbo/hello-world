********
小石潭记
********

.. image:: images/sceneray_spot_1565934963.jpg
.. image:: images/scenary_spot_1565349629.jpg
.. image:: images/scenary_spot_1567604727.jpg

.. code-block:: none
    :caption:  小石潭记 - 柳宗元

        从小丘西行百二十步，隔篁竹，闻水声，如鸣佩环，心乐之。伐竹取道，下见小潭，水尤清洌。
        全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。

        潭中鱼可百许头，皆若空游无所依。日光下彻，影布石上，佁然不动；俶尔远逝，往来翕忽。似与游者相乐。

        潭西南而望，斗折蛇行，明灭可见。其岸势犬牙差互，不可知其源。

        坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。

        同游者：吴武陵，龚古，余弟宗玄。隶而从者，崔氏二小生：曰恕己，曰奉壹。

.. image:: images/quinault_rainforest_olympic_national_park.jpg
.. image:: images/scenery_spot_1568286551.jpg
.. image:: images/water_reflection.jpg
.. image:: images/corridor_1567423582.jpg
.. image:: images/scenary_spot_1563428393.jpg
.. image:: images/scenery_spot_1569723514.jpg
